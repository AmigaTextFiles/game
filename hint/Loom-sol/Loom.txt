SOLUZIONE DI LOOM

Dopo l'introduzione dirigetevi ai piedi del colle fino a vedere il
villaggio nel suo complesso. Potete vedere la zona del molo, il bosco e
le tende vere e proprie. L'ordine è indifferente, comunque spostatevi
verso il gruppo di tende in modo da vedere la scena che dà il via alle
peregrinazioni. Entrate nella tenda di sinistra, percorrete il corridoio
buio guardando di volta in volta le varie tende appese ed entrate nella
sala del telaio. Alla fine della scena raccogliete il bastone e usatelo
sull'uovo: sentirete una serie di note che corrispondono all'incantesimo
dell'OPENING. Usate la stessa sequenza sul bastone e l'uovo si aprirà,
rivelando all'interno una papera nera, che in realtà è una persona
trasformata. Seguite la scena successiva e alla fine uscite dalla tenda,
ritornando al villaggio. A questo punto potete verificare il
funzionamento dell'incantesimo andando all'estrema sinistra, nella
schermata delle tende, fino ad arrivare al molo dove potrete usarlo per
aprire la conchiglia. Finito il bel giochino tornate al villaggio ed
entrate nella tenda della tintura, all'estrema destra del gruppo. Ci
troverete una pentola e altri oggetti. Raccogliete il libro degli
incantesimi e usate il bastone sulla pentola: avrete cosi' le note del
DYEING, incantesimo che colora di verde o scolora in bianco qualunque
lana a seconda che lo usiate in un senso oppure nell'inverso. Potete fare
un po' di pratica con i tendaggi della stanza. Quando siete pronti usate
il bastone sulla boccetta rovesciata. Quello che sentirete è
l'incantesimo dell'EMPTYING, che potrete usare solo più avanti, visto che
non avete abbastanza note. Uscite dal villaggio e dirigetevi verso il
bosco, attraversando la zona alberata fino al cimitero: un gufo impedisce
l'accesso alla lapide. Per leggere la scritta sulla lapide dirigetevi
verso i rovi: una lepre scapperà verso il gufo, facendogli abbandonare la
postazione. Esaminando quella che poi è la tomba di vostra madre,
apprenderete la profezia dell'apertura del cielo. Ora spostatevi nella
parte destra del bosco, quella che contiene i tre alberi con i nidi dei
gufi. Il quarto nido non è più vuoto: puntate il bastone su ognuno dei
quattro in sequenza, e segnatevi le note che seguono in particolare al
quarto. È l'incantesimo NIGHT VISION, che useremo subito. Tornate al
villaggio ed entrate nalla tenda dell'oro, puntate il bastone verso
l'oscurità e lanciatelo. Ora usate il bastone sulla macchina dell'oro e
otterrete l'incantesimo STRAW INTO GOLD, che converte il legno in oro
(questo incantesimo farebbe comodo anche a me... NdALS). Una nuova nota
si aggiunge alla vostra dotazione, completandola. È ora di mettere in
atto la profezia. Abbandonate il villaggio e dirigetevi sulla cima del
colle da dove avete cominciato. Puntate il bastone verso il cielo, e
chiamate l'incantesimo di apertura. Uno squarcio nella volta si aprirà,
seguito da un fulmine che abbatterà l'albero vicino a voi. L'albero
piomberà in mare e sarà trasportato via dalla corrente nei pressi del
molo, dove voi vi recherete in tutta fretta appena placatosi il terremoto
causato dal fulmine. Saltate dal pontile, dirigetevi verso il tronco e
saliteci sopra. Sarete trasportati lontano dal villaggio e dall'isola,
fino ad una zona di mare in cui un enorme tromba marina vi sbarra la
strada. Usando il bastone sul turbine otterrete un nuovo incantesimo: il
TWISTING, che serve a distorcere gli oggetti. Prima di vantarsi della
magia nuova fiammante c'è però da risolvere il problema di questo
ventaccio. Come tutti sanno, il modo migliore per eliminare una
turbolenza è crearne una uguale e contraria. Lanciate perciò
l'incantesimo appena acquisito contro la tromba marina, avendo cura di
formularlo al contrario: ora siete liberi di proseguire nel successivo
capitolo del gioco. Barra a dritta dunque, e addentriamoci nell'isola!




L'ISOLA
Arrivati sull'isola riceverete una nuova nota, utile per lanciare
incantesimi più complessi. Si possono scegliere due strade. La più
conveniente è dirigersi verso il bosco, dove un gruppo di pastori
apparirà dal nulla e vi chiederà di dimostrare la vostra abilità come
mago. Non siete in grado di superarli, ma potrete apprendere un nuovo
incantesimo: l'INVISIBILITY. Attenzione al fatto che per scomparire
dovete usare l'incantesimo inverso, rispetto a quanto hanno fatto i
pastori, i quali infatti sono apparsi e non scomparsi. Lasciate il bosco
passando per il viottolo che si diparte dal sentiero principale,
arrivando sul retro della Città di Cristallo. Scegliendo questa strada,
passerete direttamente nella camera del calice. Per prenderlo dovrete
salire la scala di fronte all'entrata e dirigervi verso la porta in alto,
quindi spostarvi nell'obelisco di teletrasporto e attivarne il
campanello. Un personaggio vi si farà incontro; ascoltate tutto ciò che
dice e poi andate a guardare il calice. L'ometto tornerà in scena
narrandovi della sfera, realizzata dall'autore del calice e trafugata da
un drago, quindi vi inviterà a visitare l'esposizione di artefatti in
cristallo. Accontentatelo, andando all'uscita a destra della stanza dopo
aver provato a riempire il bicchiere, con l'incantesimo di EMPTYING
suonato al contrario (ricordate la fiasca nella tenda?). All'esposizione
leggete le due lapidi, quindi uscite per ritrovarvi di nuovo nella
schermata generica della città. Potete vedere dei lavoratori, sulla cima
della torre: usate su di loro l'INVISIBILITY, in modo che non vi scoprano
quando salirete lassù, quindi entrate nella porta alla base della torre.
Il malvagio di turno sta parlando con un tecnico. Ascoltate quello che si
dicono dirigendovi verso di loro e apprenderete dell'esistenza di una
sfera, in grado di vedere nel futuro. Non appena i due se ne andranno
dirigetevi al teletrasporto e attivatelo per essere traslati direttamente
sulla cima della torre. Due operai stanno lucidando una falce.
Selezionatela e imparate l'incantesimo associato, lo SHARPENING, che
serve ad affilare gli oggetti. Passate nel teletrasporto a sinistra,
attivatelo e scendete alla base della torre proprio di fianco alla sfera
del futuro. Tre scene molto significative aspettano chi avrà il coraggio
di selezionarla tre volte:

1. Imparate l'incantesimo da voi pronunciato di fronte ai pastori: è il
   TERROR, da usare appunto per superare questo sbarramento.
2. La caverna che brucia è un indizio, vi sarà presto utile...
3. Dalla terza scena apprendete l'incantesimo TRANSCENDENCE, da tenere in
   caldo per la fine dell'avventura.

Il capitolo è quasi finito: uscite dalla città ripassando tra i
teletrasporti e dirigetevi nel bosco. Usando l'incantesimo del terrore
appena imparato diventerete la personificazione del peggior incubo dei
pecorai: un Drago. Ovviamente se la daranno a gambe, e voi proseguirete a
sinistra verso il grande pascolo. La parte dell'isola è finita, e si
passa a quella del drago.



IL DRAGO

Puntate verso le pecore al pascolo, in modo che saltino la staccionata.
Il pastore si sveglierà rivelando un nuovo incantesimo: SLEEP,
l'incantesimo del sonno. Aspettate che le pecore siano ancora al loro
posto e attraversate il pascolo, giungendo al villaggio. All'interno
della capanna principale troverete un agnello in una mangiatoia.
Avvicinatevi dal nulla apparirà il capo dei pastori, preoccupato per un
drago che periodicamente razzia le loro pecore. Riselezionando l'agnello
assisterete al tentativo di risanarlo, dal quale apprendere lo HEALING
per curare le ferite. Ora puntate sulle pecore nella vallata. Coloratele
di verde con il DYEING. Il drago, confuso, catturerà voi al loro posto.
Giunti nella sua grotta si adagerà su un cumulo di monete. Parlate con la
bestia, poi usate l'incantesimo STRAW INTO GOLD sull'oro. Guadagnerete
una nuova nota, da usare per l'incantesimo di SLEEP che addormenterà il
drago. Il fuoco generato dal mostro incendierà la legna, costringendolo
alla fuga e permettendovi di passare nella grotta alle sue spalle. Questa
è la parte più oscura di tutta l'avventura (...del signor Bonaventura!
Oggi sto battendo tutti i record! NdALS): spostatevi a destra e puntate
nell'oscurità, in modo da poter attivare la NIGHT VISION. Le indicazioni
che seguono su come muoversi nelle grotte presuppongono che abbiate
sott'occhio la mappa della locazione, inserita nella versione DOC del
testo. Se la state leggendo direttamente dall'interfaccia... Beh, qualche
passaggio di Loom potete anche risolvervelo da soli! All'inizio sarete
nella zona rossa. Scendete i gradini di fianco ed entrate nella porta B,
quindi proseguite verso destra fino alla fine del ponte: arriverete alla
stanza del pozzo. Calatevi nella botola e spunterete in F, seguite il
ponte ed entrate nella porta D, percorrete il cornicione verso sinistra
fino a scivolare nella stanza del lago sommerso. Puntate verso il lago:
sentirete una serie di note e vedrete la vostra immagine riflessa. È
l'incantesimo di REFLECTION. Indicate di nuovo il lago e usate
l'incantesimo di EMPTYING per prosciugarlo. Vedrete apparire la sfera
rubata dal drago, da usare per un'occhiatina al prossimo futuro. Ora
uscite dalla stanza, e infilatevi nell'unica porta disponibile. Seguite
l'ultimo tratto di ponte fino all'uscita azzurra e sarete fuori dalle
grotte. Puntate verso il ponte aggrovigliato e usate il TWISTING per
raddrizzarlo, quindi procedete verso destra portando a termine anche
questo capitolo. Nella sezione successiva incontrerete la gilda dei
fabbri.


I FABBRI

Appena scese le scale vi troverete su un pianoro rialzato. La prima cosa
da fare è svegliare Rusty, il ragazzo addormentato, eseguendo
l'incantesimo SLEEP al contrario, in modo da apprendere notizie sulla
città dei fabbri. Aspettate che Rusty si riaddormenti e usate sui di lui
il REFLECTION appreso al lago sotterraneo. Sotto le mentite spoglie del
ragazzo scendete verso destra, arrivando alla Città dei Fabbri: la
guardia al portone vi scambierà per Rusty. Proseguite verso destra,
attraversando la zona di lavoro dei fabbri, fino ad arrivare alla stanza
della fornace, dove l'addetto al fuoco vi prenderà il bastone magico e vi
rinchiuderà in una cella. Mentre siete rinchiusi e non potete usare
incantesimi succederanno molte cose interessanti: Rusty cade vittima del
drago e voi riavrete le vostre sembianze. Il bastone magico viene gettato
nel fuoco, ma sarà recuperato dall'anatra nera (ricordate?) che riuscirà
a passare in questo mondo quando Rusty disincarnato varcherà il Pattern.
Riavuto il bastone aprite la porta della cella, uscite e scendete
nell'interrato. Giunti nella sala delle armi ascoltate cosa dice il
vescovo Mandible e tenetevi pronti: ad un certo punto si rivolgerà
all'armaiolo (in centro), pronto a usare la sua spada. In quel preciso
momento dovete usare l'incantesimo di SHARPENING al contrario sulla lama,
suscitando lo stupore del fabbro e l'ira di Mandible. Verrete catturati e
trasportati nel suo palazzo-cattedrale.


LA CATTEDRALE
Ingabbiati nel palazzo del Vescovo, farete la conoscenza del suo
aiutante, Cob, e avrete un primo assaggio dei piani del nemico. Appena
potete muovervi aprite la porta della gabbia: Mandible si prenderà l'arma
magica e vi porterà sui bastioni, per poi svelarvi il suo folle progetto:
usare la magia per aprire una porta tra il mondo reale e l'aldilà, da cui
poi far arrivare le anime dei defunti. Rimasti soli con Cob osservate la
sfera del futuro. È l'inizio di una serie di eventi che porterà
l'assistente alla morte, e voi nuovamente alla libertà. Potete ancora
sbirciare nel futuro grazie alla sfera ma, come nel caso del lago
sotterraneo, le visioni sono abbastanza criptiche:
 1. L'incantesimo di TRANSCENDENCE.
 2. Un pollo arrosto.
 3. Una piuma nera.

È giunto il momento di uscire sul bastione e godersi la messa in atto del
folle piano del Vescovo, il quale userà le parole imparate poco prima per
spalancare un varco tra i vivi e i morti. Non tutto va però come
previsto: la trama del "tessuto" si spezza e dalla voragine fuoriesce il
Caos, che ovviamente non ha alcun motivo di sottomettersi a Mandible e
gli farà fare una bruttissima fine. Voi approfittate del momento per
apprendere l'incantesimo di UNMAKING e recuperare il bastone magico,
quindi rientrate nel palazzo. Appurato che la gabbia della bestia è
vuota, tornate all'esterno. Sarà proprio lo pterodattilo verde a
inseguirvi nel corridoio, e sarà sempre colpa del mostro se una parte del
muro si sfonderà facendovi cadere a capofitto nella breccia aperta da
Mandible. Non tornerete più alla cattedrale presidiata dalla bestia,
perciò non avete altro da fare che addentrarvi nel mondo delle
apparizioni.


IL LOOM
Nel mondo parallelo troverete vari passaggi di ritorno a quello reale, ma
la prima cosa da fare è sigillare il buco da cui siete entrati con un
incantesimo di OPENING eseguito al contrario. Fatto questo dirigetevi
verso sinistra ed entrate nel primo "strappo". Siete di nuovo sul pianoro
dei fabbri, e il fantasma di Rusty è li' ad aspettarvi. Dopo aver parlato
con lui puntate il bastone sui suoi resti (i resti di Rusty... ah ah! OK,
sto ridendo solo io. NdALS) e usate un HEALING. Ascoltate quant'altro ha
da dirvi, poi riattraversate lo strappo e chiudetelo nel solito modo.
Proseguite a sinistra ed entrate nel secondo foro. Il villaggio dei
pastori è in fiamme, e molti uomini sono feriti. Puntate sul gruppo e
usate un HEALING, poi come al solito abbandonate la scena e chiudete la
breccia. Infilatevi nel terzo strappo, che porta a Crystalgard, la città
di cristallo. Nella cupola-museo troverete un ferito. Usate su di lui una
magia qualunque (non fa differenza) e ascoltate le sue parole. Dopo che
sarà scomparso ritornate nello spazio e chiudete l'ingresso. A questo
punto la penultima nota musicale verrà aggiunta al vostro repertorio.
Andate a sinistra fino al Lago delle Meraviglie: il lago in cui nuotano i
cigni che tanto cercavate. Parlando con uno di loro scoprirete la verità
su vostra madre e saprete di dover tornare al santuario del Loom per
aiutare Hetchell (la papera nera) contro il Caos, che minaccia di
prendere il controllo del potentissimo strumento. Entrate nell'ultimo
squarcio a sinistra per arrivare al cimitero accanto al bosco dell'isola
di Loom, da cui potrete facilmente raggiungere il santuario semplicemente
spostandovi a destra. Notate nel frattempo l'avanzare minaccioso della
Terza Ombra della profezia. Nel santuario Hetchell vi spiegherà che è
necessario distruggere il Tessuto, ma ancora non potete eseguire
correttamente l'UNMAKING nonostante l'abbiate già sentito. Il Caos
lancerà due incantesimi contro Hetchell: il primo è SILENCE, il secondo
SHAPING. In entrambi i casi potrete eliminarne rapidamente gli effetti
semplicemente riformulandoli al contrario. Se per caso non riuscissero al
primo colpo, ricordate che il Loom fa da risonatore e ricorda le note
dell'ultimo incantesimo formulato. Basta perciò selezionarlo per avere le
note pronunciate dal Caos. Con il sacrificio di Hetchell si verifica
l'ultima previsione della sfera, ma voi avrete udito per fortuna
chiaramente le note necessarie a fare l'incantesimo decisivo. Eseguite un
UNMAKING e ammirate il macello che ne viene fuori. Con la distruzione del
Loom il Caos è segregato in un posto sicuro e voi riceverete l'ultima
nota mancante, quella necessaria per la trascendenza. Dalla breccia
appena creata arrivano dei cigni, che voi seguirete oltre il Pattern, per
poi eseguire l'incantesimo di TRANSCENDENCE su voi stessi. L'avventura è
finita: trasfigurati in cigno abbandonerete il Caos, infuriato, e vi
unirete al gruppo dei vostri simili. A voi il compito di portare il
drappo del Tessuto, sorvolando così gli scenari e gli amici che avete
incontrato nel corso di tutte queste avventure.
