SPACE QUEST 4:  ROGER WILCO E GLI SQUARTATORI TEMPORALI

IL BALZO INDIETRO NEL TEMPO
La nostra storia inizia esattamente alla fine del precedente episodio: vi
trovate in un piccolo bar di un imprecisato pianeta e state raccontando,
pompandole in maniera grossolana, le vostre eroiche gesta. A un certo
punto entreranno due loschi figuri chiedendovi di uscire per un paio di
minuti; com'è come non è, vi ritroverete sparati nel futuro fino
all'epoca di Space Quest 12! Beh, cose che capitano. Il luogo nel quale
vi troverete, sarà Xenon, il vostro pianeta natale, anche se, come potete
ben immaginarvi, la tecnologia ha fatto passi da gigante dall'ultima
volta che l'avete visitato. Per prima cosa dirigetevi alla schermata con
la corda (a destra). Raccoglietela, continuate sempre a sinistra e
controllate il Land Speeder mezzo rotto. Aprite il compartimento dei
guanti e prendete il PoketPal. Uscite nuovamente fuori, salite di uno o
due schemi e poi andate a destra per altre due schermate. Stando nascosti
dietro alla colonna, usate la corda per acchiappare il coniglietto.
Esaminatelo e prendetegli le batterie poste dietro alla sua schiena di
pelliccia. Inserite queste ultime nel PocketPal e controllate se in giro
ci sono dei cyborg... aprite la grata al lato della strada e, senza farvi
notare, sgattaiolateci dentro. Vi ritroverete nel centro di controllo di
un sistema di gallerie... Prendete la bottiglia sulla scrivania. Premete
il pulsante nascosto sotto alla tovaglietta che la ricopre, per poi state
a sentire l'ologramma. Molte risposte vi verranno date: scoprirete che
tutta la popolazione è stata catturata e uccisa dal maxi-computer della
città, che è impazzito a causa di un virus sconosciuto contenuto in un
reperto archeologico di forma quadrata che riportava le scritte Leisure
Suit Larry (!!!). Voi, inutile dirlo, siete l'ultima risorsa dell'intero
pianeta, quindi non potete stare fermi con le mani in mano! Aprite la
porta blindata per le fogne ed entrateci. Riempite il vasetto di vetro
con lo slime verde che prima poi vedrete colare fuori da una delle grate
(L'ENIGMA PIU S*****O DI TUTTO IL GIOCO!), una volta che sarete riusciti
a uscire da un tombino, dirigetevi immediatamente a destra e saltate il
più velocemente possibile nel vano dei carrelli della nave di pattuglia.
Verrete lasciati al quartier generale della polizia. Andate a sinistra.
Aspettate che arrivi un Time Hopper e poi entrateci al volo. Dopo aver
inserito i giusti codici di protezione anti-pirata, prendete nota del
codice sul display (ogni zona ne avrà uno caratteristico). Sulla tastiera
delle coordinate spazio-tempo, premete per sei volte il simbolo in alto a
sinistra o quello in basso a destra, se necessario ripetete l'operazione
e, di lì a poco, verrete catapultati su Etros.

LE BAMBOLE GONFIABILI DI ETROS
Space Quest 10! Arrivati in questo posto, andate a sinistra di una
schermata. Avvicinatevi alle grosse rocce che proiettano le strane ombre
sulla sinistra; aspettate di veder passare l'enorme volatile, dopodiché
correte verso il Time Hopper e poi giù di una schermata, in modo che
l'uccellaccio vi porti nel suo nido. Aspettate in mezzo alla paglia fino
a quando un poliziotto non cadrà dal cielo rimanendo infilzato tra i
rami. Cercategli addosso un pezzo di carta, poi dirigetevi al buco che si
trova nella parte in basso a destra del nido. Se tutto va come dovrebbe,
dovreste cadere nei pressi del fiume. Un gruppo di giovani donzelle
apparirà dal nulla e, puntandovi un'arma addosso, vi porterà in una
piccola caverna. Qualcosa mi dice che nei precedenti SQ avevate fatto
qualcosa di brutto a queste povere tizie "indifese"... Comuque sia,
verrete legati ad una sedia di sicurezza, vi verranno tolti i pantaloni
e, proprio quando la torturatrice starà per usare una specie di Brown
Silk Epile sulle vostre gambe, arriverà un incredibile mostro marino!
Dopo che l'enorme lumaca vi si sarà avvicinata e liberato per errore,
premete il bottone vicino alla vostra mano destra. Alzatevi, prendete una
delle bombole d'ossigeno e, non appena il mostriciattolo bavoso vi
afferrerà nuovamente, scagliategliela in bocca! Per festeggiare le
ragazze vi porteranno a far spese su Galaxy Galleria!

IL MEGA SUPER-MARKET DI GALAXY GALLERIA
Arraffate la tessera ATM per terra. Continuate per tre schermate
lasciandovi trasportare dal nastro, poi, quando sarete nei pressi del
negozio con la scritta "and tall", salite verso l'alto e comprate dei
vestiti. Uscite, prosguite sempre a destra e, giunti nei pressi del
Monolith Burgher, entrateci. Parlate un paio di volte al cinghiale e
chiedetegli un lavoro. Dopo aver guadagnato qualche soldo grazie alla
prova arcade (potrete anche saltarla), andate avanti e inserite la
tessera ATM nella macchina alla sinistra del negozio di Software. Per
qualche "strana" ragione, non verrete riconosciuti come la tizia della
foto... Scendete fino al luogo di partenza e prendete il mozzicone di
sigaro. Dirigetevi al negozio con le tizie che stanno facendo aerobica,
entrate nel locale e comprate un vestito da donna (ci vorranno 60$, se
non ne avete abbastanza vi conviene tornare da Burghy), in modo tale che
possiate venir presi per la padrona della carta ATM e possiate prendere
tutti i soldi sul conto! Saltate diretti dentro al negozio di software,
date un'occhiata agli oggetti in offerta (che tra le altre cose mi hanno
fatto crepare dal ridere!) e arraffatevi la soluzione completa di SQ4.
Andate a sinistra, entrate alla Radio Shock e prendete il connettore per
PocketPal. Tornate pure verso gli spogliatoi per ridiventare Roger Wilco.
Salite di uno schema, entrate in "Arcade" e fatevi un giretto mentre
aspettate l'arrivo della Sequel Police. Una volta che l'agente inizierà a
inseguirvi, uscite immediatamente dal locale e proseguite verso sinistra
cercando di tornare nel luogo di partenza. Il tempismo in questo caso
sarà tutto: lasciate che il nastro vi faccia arrivare alla fine del
corridoio, non muovete un muscolo e le guardie non si accorgeranno di
voi. Non appena sarete pronti (mentalmente e fisicamente), cliccate sul
nastro che va nella direzione opposta a quella da cui siete arrivati
(praticamente un inversione a U); noterete che la polizia vi sarà dietro
e, proprio nello stesso istante, davanti al negozio di biancheria
femminile spunterà un'altra guardia... l'unica possibilità sarà il pozzo
a gravità 0! Appena sarete dentro continuate a muovervi, salite verso la
cima della cupola, spostatevi a destra e riscendete dall'altra parte.
Uscendo dalla zona vi dovreste trovare proprio di fronte al Radio Shock.
Scattate immediatamente a sinistra e tentate di raggiungere nuovamente
"Arcade" (senza passare dall'entrata, mi raccomando!). Leggete il libro
con la soluzione del gioco e segnatevi le prime tre cifre che scoprirete
a pagina due, dopodiché aprite il foglietto appartenuto alla guardia
trovata nel nido, per prendere le restanti tre. Entrate nel Time Hopper e
inserite l'intera sequenza scoperta!

ULENA FLATS
Space Quest 1! Scendete di uno schema ed entrate nel bar. Parlate con i
tizi monocromatici; fatevi cacciare (o calciare, se preferite) fuori dal
locale, poi colpite le moto che cadranno rovinosamente l'una sull'altra.
Non appena i tizzi arrabbiati usciranno dal locale per farvi a pezzi,
rientrate nel bar e fregate i cerini sul bancone. Tornate al Time Hopper
e da qui saltate verso il quartier generale della Sequel Police (il
codice era quello che si trovava sul display la prima volta che avete
usato il Time Hopper, comunque i sei simboli dovrebbero assomigliare a
questi --badate bene, ho detto ASSOMIGLIARE! --: 9-I-S-T-A-A). Per far si
che i monocromatici non vi vengano dietro, usate l'icona "cammina", e
quando saranno vicini a voi (mooolto vicini) rotolate di lato per
evitarli.

IL CONFRONTO FINALE!
Comunque sia, una volta alla base degli sbirri, andate a destra per due
volte, usate la bottiglia di slime per sciogliere il lucchetto sulla
porta (leggetevi la prima sezione se non avete idea di cosa stia
parlando) ed entrate nella stanza. Accendete il sigaro grazie ai
fiammiferi e lanciatelo sul pavimento. Usate il tastierino a destra per
far girare gli anelli (dovrete inserire i gradi di rotazione di ciascuno,
la combinazione sarà 165-30-15), quando i tre raggi saranno in verticale,
lasciate il tutto così com'è e dirigetevi verso la parte alta dello
schermo. Nel labirinto, tentate di andare per due schermi a sinistra, per
farcela senza rimanere vittima dei droidi assassini, basterà che evitiate
il primo robot tornando nel corridoio dei raggi prima che vi veda, per
poi rientrare dopo aver aspettato qualche istante. Una volta fatto tutto
questo, andate ancora una volta a sinistra ed esaminate il lucchetto
sulla porta. La combinazione da inserire si troverà ancora nella guida di
SQ4 e sarà: 6965847669. Entrate nella stanza; gettate il programma dei
droidi e quello del cervello nel gabinetto. Uscite dall'anticamera e
tornate nel complesso labirintico: avete pochi secondi prima che tutto
salti per aria, quindi cercate di essere più rapidi possibile! Dovete
arrivare in una delle due porte della passerella superiore, quelle con la
luce arancione. Per farlo, usate l'ascensore nella parte sinistra del
complesso e poi seguite l'unica strada possibile. Non appena giungerete
nella camera principale di Vohaul, scoprirete l'amara realtà: il vostro
nemico si è impossessato del corpo del vostro futuro figlio, ha
"scaricato" le sue memorie su un disco e ha poi caricato le proprie! Non
appena inizierete il combattimento, cercate di muovervi continuamente
verso il vostro antagonista. Sfruttate l'icona "cammina" oppure la
freccia del cursore verso l'alto, se non faceste così verreste spinti giù
dalla piattaforma. Una volta che il panzone smetterà di spingervi e
tornerà nel raggio, scendete la scaletta in modo da recuperare il
dischetto che è stato lanciato nel vuoto, dopodiché Roger risalirà e voi
potrete inserite il supporto magnetico nell'unità accanto al raggio.
Scegliete "Beam Download" e "Disk Upload". Tramite il puntatore
selezionate "Roger Jr". e poi "Beam Upload"... THE END.

Ancora una volta avete messo a posto una situazione di stallo.
Complimenti... Un ringraziamento particolare a XAM che è riuscito a
risolvere un problemino di carattere "tecnico" riguardante il gioco, e
naturalmente un saluto a tutti quelli che mi hanno aiutato in questo
difficile compito. Alla prossima!

FBS



