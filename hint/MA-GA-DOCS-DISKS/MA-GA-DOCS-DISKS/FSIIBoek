
 "LEREN VLIEGEN MET FLIGHT SIMULATOR" - John Rafferty
  """""""""""""""""""""""""""""""""""""""""""""""""""
 Sinds enkele maanden is dit boek voor ongeveer f40,- in de
 Nederlandse winkels verkrijgbaar. Het is een vertaling van het reeds
 in 1987 door Compute!  uitgegeven "Learning to fly with Flight
 Simulator". Het boek is gedrukt in een prettig lettertype en ook de
 illustraties zijn goed verzorgt, en het geheel is gevat in een
 eenvoudige paperback kaft.

 Het boek richt zich gelukkig niet op een bepaalde versie of computer,
 maar blijft vrij algemeen. Wel wordt er hier en daar aangegeven dat
 sommige versies wat afwijkende handelingen vereisen, en wordt
 aangegeven hoe de toetsbesturingen kunnen afwijken. Wat de "FS
 ervaring" van de gebruiker betreft kan men in principe zonder enige
 ervaring met het boek beginnen. Het wordt echter al gauw wat
 ingewikkelder zodat ook gevorderde gebruikers er nog veel uit zullen
 kunnen halen. Het boek richt zich wel duidelijk op diegenen die wat
 ingewikkeldere zaken, zoals radionavigatie en instrumentnaderingen
 met FS willen gaan doen. Voor diegenen die alleen wat rond willen
 vliegen zijn andere boeken beter geschikt.

 Het boek bestaat uit twee delen: In het eerste deel wordt aan de hand
 van 26 'lesvluchten' de FS piloot vliegen en navigeren bijgebracht.
 Het tweede deel -More- bestaat uit een kleine vijftig route-,
 vliegveld- en naderingskaarten, waarmee de gevorderde FS piloot zelf
 zijn gang kan gaan.

 Elke lesvlucht bestaat in principe uit een briefing met een korte
 voorbeschrijving van de vlucht en een stuk waarin aan de hand van
 opdrachten 'van de instructeur' de vlucht wordt uitgevoerd. Op zich
 wel aardig bedacht, maar helaas worden ook in de briefing zaken
 verteld die in de uitvoering van belang zijn, zodat het in de
 praktijk nogal wat heen- en weer geblader oplevert. De lesvlucht
 hoofdstukken gaan vergezeld van duidelijke kaartjes.  Tenslotte is
 ook aangegeven welke communicatie en plaatsvindt tussen piloot en
 grond, en wat het allemaal betekent. Niet echt nuttig bij het FS
 vliegen, maar wel leuk om eens te zien natuurlijk.

 Het zal niemand verwonderen dat de lesvluchten opklimmend in
 moeilijkheidsgraad zijn. In de eerste drie vluchten komen de
 elementaire zaken aan bod als opstijgen, hoogte en snelheid regelen,
 instrumenten interpreteren, bochten draaien, naderen en landen. Dat
 is niet bijzonder veel oefening voor zoveel stof, maar er valt ook al
 vrij veel over te vinden in de FS handleiding natuurlijk. Hierna gaat
 de aandacht uit naar de gevorderde vliegtechnieken. In vluchten 4 tot
 en met 12 komen standaardbochten, circuits, VOR navigatie, stalls en
 motorstoringen, en het starten van- en landen op een korte
 landingsbaan aan de orde. Ook wordt uitgelegd hoe een vliegplan in
 elkaar steekt en hoe men er zelf eentje op kan stellen.  

 In vlucht 13 wordt een heel speciale (en lastige) landingsmethode
 behandeld, en in de volgende drie vluchten leren we hoe de Victor
 Airways te volgen en de ADF te gebruiken. En dan zijn we klaar voor
 het echte werk:

 In de vluchten 17 tot en met 26 worden IFR naderingen behandeld. Je
 leert daar dus hoe je op alleen instrumenten je toestel tot vlak voor
 een landingsbaan kan brengen, en zo bij slecht weer een vlucht veilig
 af te sluiten. En geloof me: Niets is zo mooi als op een paar honderd
 voet hoogte uit de wolken te breken en te zien dat de landingsbaan
 recht voor je neus ligt.  Achtereenvolgens worden behandeld de ILS
 nadering zonder en met procedurebocht, de VOR nadering (ook VOR/DME)
 en een VOR nadering met DME-boog, en de NDB nadering. Daarna wordt
 nog de ILS back-course nadering beschreven, en dit deel van het boek
 wordt afgesloten met de beschrijving van een vlucht waarbij het weer
 zodanig omslaat dat moet worden uitgeweken naar een luchthaven met
 ILS, met al het bijbehorende radioverkeer. Al met al zullen dus
 slechts weinigen van dit boek niets meer op kunnen steken.

 Het tweede deel van het boek bestaat uit een aantal kaarten aan de
 hand waarvan men zelf zijn vluchten op kan stellen. Helaas zijn de 4
 Victor routekaarten veel te sterk vereenvoudigd: Allerlei
 intersections zijn weggelaten en ook zijn de radialen en
 bakenfrequenties er niet op aangegeven, wat de kaartjes zo goed als
 waardeloos maakt. Het programma VICTOR, te vinden -More- bij de
 downloads, is hier echter een goed alternatief, maar deze kan helaas
 weer alleen in de gebieden Seattle en Los Angeles gebruikt worden. De
 luchthavenkaarten zijn leuk om eens te zien, maar niet echt
 bruikbaar, en de meeste staan ook al in iets eenvoudiger vorm in de
 FS manual. De naderingskaarten zijn echter ideaal. Het zijn
 reproducties van de officiele kaarten, en bieden een ruime keuze om
 naar hartelust te oefenen met allerlei soorten IFR naderingen zoals
 die uit het boek geleerd kunnen worden. Op een enkele uitzondering na
 laten de naderingen zich prima uitvoeren met FS, en als het niet
 klopt ligt deze keer de schuld eigenlijk niet bij het boek. Ook zijn
 er vier VFR naderingen opgenomen.

 Samenvattend: Het boek biedt in principe genoeg voor elke gebruiker
 en bevat veel informatie, maar is helaas hier en daar wat
 onoverzichtelijk. De IFR naderingskaarten maken echter veel goed, en
 voorkomen dat het boek al snel op de plank belandt. (FI)

 Leren vliegen met Flight Simulator - John Rafferty
 Vertaling uit Engels door A.J. de Boer et al., 1990
 ISBN 90 6233 489 X
 Academic Services
 Postbus 81
 2870 AB  Schoonhoven 


