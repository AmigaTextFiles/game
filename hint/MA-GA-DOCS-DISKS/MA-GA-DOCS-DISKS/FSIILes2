      
    
    VLIEGEN MET DE AMIGA (2)
    
    In een eerste artikeltje heb ik  iets  verteld  over het 'automatisch'
    vliegen  met  Flight-simulator  II.  Ik  meldde  daar  het bestaan van
    vliegspel-boeken, zoals die van  Charles  Gulick ('40 Flight Simulator
    Adventures' en '40 More ...'). Niet alleen wordt er in deze boeken een
    schat aan kaart- en  vluchtinformatie  aangeboden, er worden (met name
    in het tweede boek) ook heuse vlieglessen  gegeven. Met vuistregels en
    ezelsbruggen voor het maken van  bochten,  het  inzetten van dalingen,
    tot en met de capriolen van het stuntvliegen toe!
    
    Toch  is  het  onderwerp  'computer-vliegen'  daarmee  nog  lang  niet
    uitgeput. Dat bewijst een ander boekwerkje in dezelfde serie. Dit keer
    van de hand van Jonathan  M.  Stern.  Het  heet 'Flying on instruments
    with  Flight  Simulator'  en   het   staat  vol  met  NDB-,  VOR-,  en
    ILS-kaarten.  Wellicht zeggen die  afkortingen  u absoluut niets, maar
    in het boekje wordt  uitvoerig  uitgelegd  wat  er  mee bedoeld wordt.
    Bovendien worden er NDB-, VOR-  en  ILS-naderingen  beschreven  en (op
    papier) voorgedaan. En tenslotte worden  er series kaarten aangeboden,
    die voor de verschillende naderingen nodig zijn.
    
    Natuurlijk  vergt  het  enige   inspanning  om  het  gebodene  tot  uw
    geestelijk eigendom  te  maken.  Maar  als  u  dat doet en de systemen
    uitprobeert, dan  zult  u  tot  uw  verrassing  ontdekken:  het  klopt
    allemaal nog ook! Als u gaat vliegen  volgens de specificaties, die op
    de kaarten worden aangegeven ... u komt  exact uit, waar u wezen wilt:
    op decision height ('beslissings-hoogte') boven de baan van uw keuze!! 
    Een voorbeeldje weer ter illustratie.
    
    Start de Flight Simulator op en laat u (zoals dat automatisch gebeurt)
    neerzetten op baan 27L van Oakland International  Airport. We staan op
    het  punt  een  tochtje  te  maken  van  Oakland  naar  San  Francisco
    International Airport  aan  de  overkant  van  de  San Francisco baai.
    Helaas  is  het  zicht  uitgesproken  beroerd.   Om  dat  te bewerken,
    sleutelt u in het betreffende menu  een  wolkendek in met een basis op
    600 voet en een top op b.v. 6000  voet.  Het beeld op de monitor wordt
    direct minder helder, en dat was ook  precies de bedoeling. Zodra u nu
    opstijgt en boven de 600 voet komt,  slaat het zicht compleet dicht en
    wordt u met uw instrumenten alleen  gelaten.  Geen grondmerken meer te
    zien, geen horizon te  ontdekken  ...  u  moet het met de instrumenten
    zien te redden.
    
    Maar dat kan.  U kunt  veilig  in  San  Francisco  landen,  als u zich
    precies aan de regels houdt.  U  vliegt  dan  op  opgegeven koersen en
    voorgeschreven hoogtes. U stijgt  als  u stijgen moet en u daalt als u
    dalen moet. En als u dat exact en nauwkeurig  uitvoert ... u zult zien
    dat u uitkomt waar u wezen wilde!
    
    Goed ... de instrumenten: Twee bakens  zijn op deze vlucht van belang.
    Dat is  het  baken  SAUSALITO  (frekwentie  116.2)  en  het  baken SAN
    FRANCISCO (frekwentie 115.8).  U  zet  de  frekwentie van SAUSOLITO in
    beide navigatie-radio's: NAV1 en  NAV2.   Maar  dan de koersen naar de
    bakens.   De  koers  naar  SAUSALITO  leest  u  af  op VOR1. U laat de
    cijfertjes net zo lang verspringen tot de naald in het midden staat en
    het woordje TO zichtbaar is. De  koers  die  u dan afleest is de koers
    naar het baken SAUSALITO. Die koers moet onmiddellijk na het opstijgen
    gevlogen worden.   De  koers  die  we  gaan  vliegen  vanaf  SAUSOLITO
    bedraagt 191 graden. Die  koers  wordt  ingesleuteld  in  VOR2. U zult
    zien, dat de naald in het  midden  gaat  staan  en dat het woordje OFF
    verschijnt, maar dat is nu niet van belang.
    
    Dan nog een  paar  hoogte-voorschriften  en  we kunnen vertrekken. Het
    gebied boven San Francisco Airport  (een  cirkel met een straal van 25
    zeemijlen  en  het  vliegveld  als  middelpunt)  is  in  drie  secties
    verdeeld. De hoogste boven-begrenzing  van een van die secties ligt op
    4900 voet. Op onze  tocht  naar  SAUSALITO  mogen  we  daar niet onder
    komen. We zorgen dus na de  start  zo  snel  mogelijk  op 5000 voet te
    komen.
    
    Ok. Starten maar.
    (Flaps twee strepen omlaag,  hoogteroer  twee strepen omhoog, vuurknop
    indrukken en joystick naar voren voor  vol gas, roteren bij 60 knopen)
    Zodra u in de lucht bent en de VSI  (=  stijg-daal-meter) meer dan 500
    voet per minuut aangeeft, klapt u  de  wielen  weg en daarna de flaps.
    Vervolgens brengt u de koers  op  de  door  VOR1 aangegeven waarde. De
    naald moet tijdens de hele vlucht naar SAUSALITO precies in het midden
    blijven staan. Gebeurt dat niet, dan  moet dat hersteld worden volgens
    het principe 'follow the needle'!
    
    Behalve de koers geeft het  in  NAV1  ingesleutelde  baken  ook nog de
    afstand tot het baken. U vindt die  waarde  in het rechtergedeelte van
    het  instrumentenpaneel  onder   het  kopje  DME  (Distance  Measuring
    Equipment).  Zo  kunt  u  precies  vaststellen  wanneer  u  pal  boven
    SAUSOLITO zit. Vliegt u erheen,  dan  neemt de DME gestadig af. Bent u
    er overheen, dan loopt de DME weer op!
    
    Overigens is SAUSALITO ook  ons  eerste  keerpunt.  Zodra  de DME op 0
    staat, gaat u een aantal dingen doen: 
    
    1. U gaat de nieuwe koers van VOR2 vliegen (191 graden).  
    
    2. U zet NAV1 op 115.8 (SAN  FRANCISCO)  en  VOR1 op 101 graden (koers
    landingsbaan) 
    
    3. U  let  op  de  horizontale  balk  op  de  VOR1.  Zodra  deze in de
    middenstand staat begint u te dalen  met een snelheid van 500 voet per
    minuut. Daarbij dient u de  vliegconfiguratie  zo te veranderen, dat u
    in zogenaamde 'langzame vlucht'  gaat  vliegen:  snelheid zo'n 60 - 80
    knopen, full flaps, onderstel neer.
    
    In deze configuratie  vliegt  u  naar  het  volgende  keerpunt. Dat is
    bereikt, zodra u ziet, dat de VOR1-wijzer  in de middenstand begint te
    komen. U draait dan naar een koers van  101 graden, en volgt verder de
    horizontale en verticale wijzer van de VOR1.
    
    Nu bent u op final approach  naar  baan  10R  of  10L. Maar u ziet nog
    steeds niets! Als de DME zo'n 2 mijl aangeeft, zult u op zo'n 800 voet
    zijn aangekomen. En als u alles  goed  hebt gedaan, komt u op 600 voet
    uit de bewolking zakken en ziet u  de  banen  10R en 10L recht voor u.
    Even een tikje naar links of  een  tikje  naar  rechts  en u kunt naar
    keuze landen op 10L of 10R.
    
    Ziet u niets, dan is er  iets  grondig  fout.  En  dan volgt de missed
    approach  procedure:   doorstarten,  klimmen  naar  2000  voet  en  op
    tegenkoers gaan (281 graden).  Daarna  weer  10 mijl uit vliegen en de
    final opnieuw proberen!
    
    Maar hopelijk is dat allemaal niet nodig.
    
    Happy landings!  AGH

