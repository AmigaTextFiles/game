     
    
    VLIEGEN MET DE AMIGA.
    
    Een van de meest indrukwekkende  programma's  voor  de Amiga (trouwens
    ook voor  onverschillig  welke  home-  of  personal  computer!) is nog
    steeds Bruce Artwick's Flight  Simulator  II. Je kunt dat programma op
    clubavonden dan ook op verschillende Amiga's zien draaien. Toch blijft
    het (is mijn indruk) voor veel  mensen  bij het draaien van een enkele
    demo uit het programma.  Echt  vliegen  ...  de  meesten vinden het te
    ingewikkeld en zonder een  handleiding  begin je ook inderdaad weinig.
    Wanneer u echter ook  maar  een  klein  beetje  gaat  begrijpen van de
    bedoeling van alle knopjes,  metertjes,  frekwenties  en wat dies meer
    zij ... dan gaat u beseffen, dat Flight Simulator II misschien wel het
    knapst gemaakte programma in uw collectie is!
    
    Dit artikeltje is bedoeld om u een klein beetje wegwijs te maken op de
    vliegende Amiga. Wilt u zich echt  in  een en ander verdiepen, dan kan
    ik u aanraden de boekjes "40 Great Flight Simulator Adventures" en "40
    More Great Flight  Simulator  Adventures"  van  Charles  Gulick aan te
    schaffen. Schitterende vluchten  worden  daarin beschreven. Vooral "40
    More ..." is de moeite  waard:  daar  staan  namelijk  ook een viertal
    luchtkaarten in. Met alle posities, frekwenties, hoogtes enz.!
    
    Goed ... we gaan vliegen.  Start  de  FS  II  op en kies voor het type
    toestel, dat u leuk vindt: de Cessna of de Lear-jet. Bedenk wel, dat u
    bij de jet alles veel en  veel  sneller  moet  doen dan bij de Cessna!
    Misschien is de Cessna om te beginnen dus wel het beste.
    
    In de FS II zit de mogelijkheid  nieuwe  coordinaten in te voeren voor
    de positie van het vliegtuig. Klik die menu-optie aan en voer in: voor
    het  vliegtuig  -  North   17899   East  21853  Altitude  0,  voor  de
    verkeerstoren - North 17490 East 22043  Altitude 0. Als u uit het menu
    komt, laadt de Amiga de nieuwe gegevens  in. Het vliegtuig staat nu in
    Boston op het  General  Edward  Lawrence  Logan  Intl.  Airport  en de
    verkeerstoren bevindt zich op het  vliegveld  Marthas  Vineyard op een
    eiland voor de kust van  Massachusetts.  We  gaan een (vrijwel geheel)
    automatische vlucht maken van Boston naar Marthas Vineyard.
    
    Daarvoor  moeten  de  boordinstrumenten  wel  met  een aantal gegevens
    gevoed worden. Allereerst de VOR1 en de VOR2. Deze instrumenten kunnen
    richtingsignalen  van  radiobakens  oppikken  en  wijzen  dan  met  de
    verticale naald  precies  die  richting  aan.  Zet  ze  allebei op 240
    graden. (U zet de cursorpijl  op  het  knopje  met de V en drukt op de
    linkerknop van de muis). Vervolgens moeten de NAV1 en NAV2 op de goede
    frekwentie gezet worden: dat  gebeurt  ook weer met de muis. NAV1 moet
    op de waarde 108.7 en NAV2 op de  waarde  108.2. Eventueel kunt u voor
    de verkeerstorenberichten de COM  nog  op 119.1 zetten. Wilt u Marthas
    Vineyard ontvangen, dan moet  u  naar  frekwentie  121.4. Maar dat kan
    alleen als u daar een beetje in de  buurt  gaat komen. Vanaf Boston is
    de afstand te groot!
    
    Dan de vlucht zelf. De motor draait al. U moet alleen de startbaan nog
    opzoeken. Druk daarvoor op  funktietoets  F3 en zoom vervolgens in met
    F9 (Uitzoomen gaat met  F10).  Al  snel  zult  u  de  contouren van de
    startbanen zien opdoemen. Met een  beetje  gas  (een beetje, zei ik!!)
    kunt u het toestel in beweging zetten en zo manoevreren, dat het recht
    voor de baan komt te staan. Nu  nog  een  laatste instrumentencheck en
    het instellen van de automatische piloot.
    
    De automatische piloot laat zich  instellen  via het SIM-menu. U klikt
    hem aan en stelt dan alleen de  vlieghoogte  in:  op 4000 voet. Verder
    kunt u de wingcontroller nog inschakelen.  Als u nu begint te vliegen,
    zal de computer het toestel zelf  de  lucht  inbrengen. U hoeft alleen
    maar recht op de baan te blijven en  te roteren. Maar dat komt straks.
    Nu de laatste  voorbereidingen:  flaps  1  streep omlaag (voor grotere
    liftwerking) en  hoogteroer  op  streep  1  boven  het  midden (zelfde
    reden). Alles ok? Vol gas dan  maar!!  (Vuurknop  indrukken en knuppel
    naar voren!)
    
    Als een snelheid van zo'n 80  knopen  is bereikt (voor de Cessna, voor
    de Learjet is het 130!), dient u te  roteren. Dat is: het toestel "van
    de grond tillen". U doet dat door het  hoogteroer twee of drie klikjes
    omhoog te doen. Is het  toestel  een  keer  in  de lucht, dan zorgt de
    automatische piloot wel, dat  hij  heelhuids  op  de ingestelde hoogte
    aankomt. Zodra de  stijgsnelheid  boven  de  500  voet per minuut komt
    kunnen de 10 graden  flaps  weggehaald  worden.  Tegelijk  trekt u het
    onderstel in. Dat is allemaal simpel.
    
    Maar dan de koers.  Het  toestel  vliegt  niet  vanzelf  naar  Marthas
    Vineyard! Klik de automatische piloot  weer aan en stel de koers in op
    150 graden. Dat is voorlopig de  beste  richting om in de aanvlieglijn
    naar Vineyard te komen. Het toestel zal die koers vanzelf gaan vliegen
    als de piloot is ingeschakeld.
    
    Afhankelijk van het toestel dat  u  vliegt,  breekt  nu een langere of
    kortere periode van verveling aan. U  hoeft namelijk helemaal niets te
    doen. De automatische piloot  zorgt  ervoor,  dat het toestel exact op
    koers blijft en dat ook de  juist  hoogte  wordt  aangehouden. (Kunt u
    nagaan wat een luizenbaan die  jongens  bij de KLM hebben!) Het enige,
    waar u wat mee kunt rommelen is de stuwkracht  van de motor. Laat u de
    motor voluit draaien, dan zal de snelheid nogal hoog oplopen. Zelfs zo
    hoog, dat de automatische piloot het hoogteroer beneden de middenstand
    moet duwen om op hoogte te  blijven.  Vandaar  dat u beter doet met de
    power van de motor wat terug te nemen.  Tot driekwart van het vermogen
    bijvoorbeeld of zelfs nog wat minder.  Vervolgens hoeft u niets anders
    te doen dan te  staren  naar  de  VOR2.  De  verticale  naald  van dat
    apparaat moet namelijk gaan bewegen.  Van links naar de middenstand. U
    wacht geduldig tot dat gaat gebeuren.   Als dat eindelijk plaatsvindt,
    klikt  u  onmiddellijk  de  automatische  piloot  aan.  U  schakelt de
    koersinstelling uit en laat de automaat verder sturen op de VOR1! Door
    dat te  doen  laat  u  het  vliegtuig  recht  naar  het  hart  van  de
    landingsbaan vliegen. Die VOR1 (en dat  is het aardige) geeft namelijk
    precies de exacte koers naar de baan van Marthas Vineyard!  Het enige,
    waar u zich nu nog zorgen om hoeft  te  maken, is de hoogte. Dat wordt
    namelijk niet automatische  geregeld.  Maar daar zal nog enig handwerk
    aan te pas moeten komen.
    
    Op een gegeven moment zult u zien,  dat  ook de horizontale lijn in de
    VOR1 gaat bewegen. En wel van  boven  naar  beneden. Dat is het moment
    supreme! U vermindert onmiddellijk het  motorvermogen tot nul of bijna
    nul. In elk geval  zodanig,  dat  de  stijg-daal-meter  (zit  onder de
    hoogtemeter!)  een  daling  aangeeft  van  500  voet  per  minuut. Die
    daalsnelheid moet u (zodra de VOR-wijzer in de horizontale middenstand
    staat!) zo goed mogelijk proberen  aan  te  houden: meer als de wijzer
    lager dan het midden zit, en minder als de wijzer erboven zit. Behalve
    de stuwkracht van de  motor  gebruikt  u  ook  de flaps om de snelheid
    omlaag en de lift toch op pijl te  houden.  Experimenteert u maar eens
    wat!! Het principe is "FOLLOW THE NEEDLE", oftewel: zit de naald hoog,
    dan moet u omhoog; zit hij  laag,  dan  moet  u omlaag; zit hij in het
    midden, dan zit u precies goed!
    
    Als u dit voor de eerste keer doet,  gaat het geheid mis. Maar voor de
    echte doorzetter is dat alleen een reden  om het nog eens te proberen.
    Net zolang tot het wel goed gaat. Als  u alles goed doet, zult u zien,
    dat het toestel precies (wel  het  onderstel  uitklappen,  he?!)  goed
    terechtkomt.
    
    Dit was de simpele (!) versie van het gebeuren.  Moeilijkheidsgraad 2:
    doe er  wat  wolken  bij,  zodat  u  de  baan  niet  meer  kunt  zien!
    Moeilijkheidsgraad 3: voeg nog  wat  dwarswind  toe, zodat het toestel
    zijdelings wordt  weggezet!  Moeilijkheidsgraad  4:  doe  het allemaal
    zelf. Wat nou automatische piloot? We doen het gewoon ouderwets met de
    hand!
    
    Happy landings!  AGH 

