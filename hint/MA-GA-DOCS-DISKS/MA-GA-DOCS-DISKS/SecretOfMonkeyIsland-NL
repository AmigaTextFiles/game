

 THE SECRET OF MONKEY ISLAND
 """""""""""""""""""""""""""
 Een van de laatst uitgebrachte graphic adventures van Lucasfilm is
 'The secret of Monkey Island'. Het adventure is opgebouwd volgens
 dezelfde succesformule zoals die werd toegepast in o.a. Loom, Manic
 Mansion en Indiana Jones, the last Crusade. Het prettige van deze
 adventures is dat je niks hoeft te typen; het hele verhaal wordt
 bestuurd met behulp van de muis.
 
 Lucasfilm adventures zijn zeer fraai uitgevoerd, met sfeervolle
 tekeningen en animaties. Het geheel wordt afgewerkt met leuke muziekjes,
 geluidseffekten,veen gezonde dosis 'droge' humor (en reclame!). Dit
 resulteert in een spel dat je tot het einde toe niet meer loslaat.

 Het adventure
 """""""""""""
 
 De hoofdrolspeler in dit verhaal heet Guybrush Threepwood. Hij is op
 zoek naar avontuur en geluk en wil bovenal een piraat worden. Hij begint
 zijn avontuur reeds lang geleden, op Melee Island (TM) (ergens in de
 Caribische Zee). Daar moet hij, om piraat te worden, drie opdrachten
 volbrengen. Die opdrachten krijgt hij van drie piraten, die schijnbaar
 alleen maar belangstelling hebben voor hun Grog (een of ander hoogst
 ongezond drankje).

 De opdrachten zijn niet bepaald eenvoudig voor de (nog jonge) hoofdrol- 
 speler. Hij moet leren zwaardvechten, hij moet een voorwerp stelen uit
 het huis van Gouverneur Marley en hij moet de schat van Melee Island
 zoeken. Tijdens een van deze opdrachten komt hij de vrouwelijke
 gouverneur tegen op wie hij op slag verliefd wordt. Het geluk is echter
 van korte duur, want deze dame wordt gekidnapped door de geest van de
 enorm gevreesde piraat Captain Le Chuck.

 Deze Le Chuck en zijn spookbende terroriseren het gebied rond Melee
 Island. Niemand durft als eerlijke piraat nog de zee te bevaren.
 Sommigen zijn zelfs zo bang geworden dat ze het piratenvak maar hebben
 ingeruild voor het (sobere) leven als cirkusartiest. De ontvoering van
 Gouverneur Marley slaat in als een bom en het is natuurlijk de taak
 van Guybrush om deze zaak op te lossen.
 
 Guybrush hoort tijdens zijn omzwervingen op Melee Island flarden van
 de mythe rond de geest, annex piraat, Le Chuck en het mysterieuze
 Monkey Island. Als hij zijn drie opdrachten heeft vervuld moet hij aan
 een schip en een bemanning zien te komen. Eenmaal in het bezit van een
 schip gaat hij op jacht naar LeChuck en zijn mysterieuze Monkey Island
 en natuurlijk Gouverneur Marley.
 
 
 Puzzelen
 """""""" 
 Een adventure zou geen adventure meer zijn als er ook af en toe niet
 even wat gepuzzeld moet worden. Tijdens zijn omzwervingen loopt
 Guybrush tegen de meest uiteenlopende personen en voorwerpen aan.
 Alles heeft een funktie en het is aan U uit te vinden wat er mee moet
 gebeuren of waar het voor dient.
 
 Monkey Island bevat vele kleine puzzels, waarvan sommige met simpele
 logica enanderen alleen 'op gevoel' (lees:'stomweg proberen') opgelost
 kunnen worden.
 Alles en iedereen wordt briljant geanimeerd en het is dan ook raadzaan
 om goed op te letten wat er gebeurt op het scherm. Soms moet je wel
 eens iemand volgen om meer informatie los te krijgen (hint). Als je
 informatie krijgt is dat soms heel direct (de waarzegster!) en soms
 een beetje cryptisch. Maar met een beetje doorzettingsvermogen is
 verreweg het grootste deel goed op te lossen. Vaak is het gewoon een
 kwestie van proberen en combineren. Je kunt er vanuit gaan dat als
 Guybrush iets kan 'oppakken' dat daar dan ook iets mee kan/moet
 gebeuren.
 
 Alles wat je oppakt komt in de 'inventory' te staan. Deze lijst kan
 behoorlijk lang worden en het is niet uitgesloten dat je op een
 bepaalde plaats een heleboel dingen tegelijk moet gebruiken (hint).
 Het is raadzaam om de dingen die je hebt opgepakt ,'geleend' of
 gekregen te bekijken (look at...).

 Humor
 """""
 Een van de fraaiste onderdelen van Lucasfilm adventures is de
 communicatie met de omgeving. Mensen en dieren kunnen tips en hints
 bevatten en (bijna) iedereen kan uitgehoord worden via de optie
 'talk to'. Eenmaal in gesprek met iemand hebje de keuze uit een
 serie zinnen, waarvan sommige echt helemaal nergens op slaan (zo
 lijkt het); zelfs groffe beledigingen zijn niet van de lucht. De
 antwoorden  die je krijgt zijn soms gevat en werken (in combinatie
 met de animaties) ongetwijfeld op de lachspieren. Een heel fraai
 voorbeeld hiervan is de botenverkoper Stan, die bij ieder woord
 dat hij uitkraamt driftig met zijn armen staat te zwaaien. Een
 lastig figuur om weer van los te komen, trouwens...

 Om de indruk te geven dat er meerdere dingen tegelijk gebeuren
 wordt het adventure af en toe 'onderbroken' door een animatie. In
 zo'n scene (die meestal ergens anders plaatsvindt) krijg je vaak
 belangrijke (en komische) dingen te zien en te horen. Soms gaat het
 spel tijdelijk zijn 'eigen weg' en ook dat gaat weer met een klodder
 humor gepaard. Een mooi voorbeeld is de scene waarin Guybrush
 eigenaar wordt van zijn boot. De botenverkoper Stan wil terugkomen op
 de deal, maar als dan in de achtergrond een van de masten afbreekt,
 dan bedenkt hij zich snel en beschouwt de zaak als verkocht.
   
 Handigheidje
 """"""""""""
 Sommigen onder U zullen ongetwijfeld al eens geprobeerd hebben een
 adventure te spelen. Meestal eindigt zo'n poging halverwege het
 verhaal omdat je helemaal gestoord wordt van het typen. Wat ook
 vaak gebeurt is dat je iets heel belangrijks vergeet in het begin en
 nooit het verhaal kan uitspelen, tenzij jeweer opnieuw begint.
 (Probeer maar eens het adventure 'The Krystal'...).

 Bij dit verhaal is dat gelukkig niet van toepassing; Typen behoort
 tot het verleden en als je iets essentieels vergeet krijg je steeds
 opnieuw de kans omdat te herstellen. Anders geformuleerd: iedereen
 met een beetje logica en doorzettingsvermogen zou in staat moeten zijn
 om dit adventure uit te spelen.
 
 Heel handig is, maar dat wist u natuurlijk al, af en toe uw positie
 te SAVEN. Bij Lucasfilm adventures doe je dat door op F5 de drukken
 en daarna de optie 'SAVE' te kiezen. Hetzelfde geldt als u op een
 eerder geSAVEde positie weer wilt beginnen. Ook dan druk je op F5,
 maar nu kiest U voor de optie "LOAD'.

 Heel zinvol is het  ook om begrijpelijke namen te kiezen om te saven:
 bijvoorbeeld "GUYBRUSH IN DE GEVANGENIS 1E KEER". Dan weet U de
 volgende keer weer wat U moet kiezen om in te laden en verder te gaan.
 
 Conclusie 
 """""""""
 Monkey Island is een heel leuk en boeiend spel met allerlei grappen,
 grollen gelardeerd met een vleugje 'drie-musketiers-romantiek'. Het
 verhaal is goed geanimeerd en voorzien van leuke muziekjes en geluids-
 effecten. Zoals reeds gezegd: heel sfeervol.

 Natuurlijk is het niet allemaal rozeschijn en manegeur met dit spel.
 Tijdens het spel kan het nodig zijn bepaalde handelingen (bijvoorbeeld
 een heel eiland overwandelen met een beker Grog in je hand) een paar
 keer achter elkaar uit te voeren, voordat je enig resultaat bereikt.
 Als je dan geen kortere weg (weer een hint) weet dan kan dat een
 vervelende bezigheid worden.

 Monkey Island bestaat (hoe kan het anders) uit MEER dan 1 diskje en
 dat betekent: veel laden en 'swappen'. De bezitters van meer dan 1 Meg
 en een tweede drive worden al minder geplaagd, maar de harddiskbezitter
 (met voldoende vrije ruimte en het liefst nog 2 Meg extra RAM) is het
 voordeligst af. Monkey Island kan via de Workbench eenvoudig op de
 harddisk gezet worden en daarmee behoort het 'swappen' (ene diskje
 wisselen voor het andere) tot het verleden...

 Al met al kan gezegd worden dat Monkey Island echt waar voor je geld
 is en de (beginnende) adventurer tot het einde toe zal boeien. Wij,
 van BBS de Saen, wensen u dan ook veel speelplezier toe!   


 Robert den Broeder
  ADM BBS de SAEN


