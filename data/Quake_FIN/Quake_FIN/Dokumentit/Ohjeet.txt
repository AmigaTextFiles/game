AMIGA QUAKE

Quake® ©1996, 1997, 1998 Id Software, Inc. All Rights Reserved.
Quake® ©1996, 1997, 1998 Id Software, Inc. Kaikki oikeudet pidätetään.

Quake® is a registered trademark of Id Software, Inc.
Quake® on Id Software, Inc:n rekisteröity tavaramerkki.

Amiga version by PXL computers, Inc. and clickBOOM.
Amiga version toteuttivat PXL computers, Inc. ja clickBOOM.

Quake FAQ Copyright © 1996 Toby Goldstone.

Suomennos Janne Peräaho.


Sisällys

1 Juoni
  1.1 Tausta
  1.2 Hävityksen alkusoitto
2 Pelin asentaminen
  2.1 Käyttöohjeet
3 Tekninen tuki
4 Peli
   4.1 Tavoitteet
   4.2 Vaikeustasot
   4.3 Välitapahtumat
   4.4 Pelimaailmassa toimiminen
       4.4.1 Kävely
       4.4.2 Hyppääminen
       4.4.3 Juokseminen
       4.4.4 Uiminen
       4.4.5 Ampuminen
       4.4.6 Mekanismien käyttäminen
       4.4.7 Tavaroiden poiminen
   4.5 Peliympäristö
       4.5.1 Painonapit
       4.5.2 Lattialaatat
       4.5.3 Ovet
       4.5.4 Salaovet
       4.5.5 Hissit
       4.5.6 Painontunnistimet ja liikkeenpaljastimet
       4.5.7 Piilojen löytäminen
   4.6 Viestit
   4.7 Kentältä poistuminen
   4.8 Ulottuvuuden vaihtaminen
   4.9 Aseet
       4.9.1 Kirves (Axe)
       4.9.2 Haulikko (Shotgun)
       4.9.3 Kaksipiippuinen haulikko (Double-barreled Shotgun)
       4.9.4 Naulapyssy (Nailgun)
       4.9.5 Suuri naulapyssy (Supernailgun)
       4.9.6 Granaatinheitin (Grenade Launcher)
       4.9.7 Raketinheitin (Rocket Launcher)
       4.9.8 Sähköase (Thunderbolt)
  4.10 Ammukset
       4.10.1 Ammukset (Shells)
       4.10.2 Granaatit (Grenades)
       4.10.3 Naulat (Nails)
       4.10.4 Akut (Cells)
  4.11 Lisävarusteet
       4.11.1 Haarniskat (Armor)
       4.11.2 Bioasu (Biosuit)
       4.11.3 Lisäterveys (Megahealt)
       4.11.4 Pentagrammi (Pentagram of Protection)
       4.11.5 Varjosormus (Ring of Shadows)
       4.11.6 Vahvistin (Quad Damage)
  4.12 Viholliset
       4.12.1 Karju (Grunt)
       4.12.2 Ritari (Knight)
       4.12.3 Raatokala (Rotfish)
       4.12.4 Luihu (Scrag)
       4.12.5 Sekasikiö (Spawn)
       4.12.6 Hämmäjäinen (Vore)
       4.12.7 Rottweileri (Rottweiler)
       4.12.8 Jyrä (Enforcer)
       4.12.9 Musta ritari (Death Knight)
       4.12.10 Zombi (Zombie)
       4.12.11 Ihmissyöjä (Ogre)
       4.12.12 Paholainen (Fiend)
       4.12.13 Lahtari (Shambler)
  4.13 Peliympäristö
       4.13.1 Räjähteet
       4.13.2 Vesi
       4.13.3 Lieju
       4.13.4 Laava
       4.13.5 Ansat
       4.13.6 Teleportit
  4.14 Yleisimmät kysymykset
5 Moninpeli
  5.1 Yhteistoiminnallinen
  5.2 Kaikki kaikkia vastaan
  5.3 Joukkuepelit




1 Juoni


1.1 Tausta

Koti, kello 04:11

Puhelimesi soi. Sinut kutsutaan tehtävänjakotilaisuuteen kello 05:30 tasan.

Komentokeskus/strategiahuone, kello 05:30

Komentaja selittää lyhyesti nykyisen tilanteen ja uuden tehtäväsi:

Tehtäväsi koskee kehitteillä olevaa Slipgate-laitteistoa. Tämä uusi laitteisto
mahdollistaisi viiveettömän joukkojen ja varusteiden siirron paikasta toiseen.
Vihollinen, koodinimeltään Quake, on saanut oman vastaavan laitteistonsa
valmiiksi ja käyttää nyt sitä meidän tukikohtiamme vastaan. Myöhään eilen
illalla ja aiemmin tänään vihollinen lähetti iskuryhmiä useisiin meille
strategisesti tärkeisiin kohteisiin raiskaamaan, tappamaan ja vangitsemaan
sotilaitamme.

Emme toistaiseksi tarkalleen tiedä mistä viholliset ovat kotoisin tai mitä he
edustavat, mutta tiedemiehet arvelevat heidän olevan lähtöisin toisesta
ulottuvuudesta. On myös esitetty, että nyt meneillään oleva invaasio on vain
pieni etujoukko ja että varsinaiset pääjoukot ovat vasta tulossa. Jos rillipäät
ovat oikeassa, koko ihmiskunnan tulevaisuus on vaakalaudalla.

Sinun tehtävänäsi on johtaa operaatio Vastaiskua, etsiä käsiisi vihollinen (oli
se sitten laatuaan mitä tahansa) ja estää sen valloitusaikeet. Sinulla on täydet
valtuudet takavarikoida käyttöösi siviili- yms. varusteita tehtävän niin
edellyttäessä.

Kysyttävää? Voitte poistua!


1.2 Hävityksen alkusoitto

Päätit ensin tutustua hyökkäyksen kohteeksi joutuneisiin tukikohtiin, jotta
tietäisit mitä sinulla on vastassa. Tuskin ehdit ajaa tukikohdan portista ulos,
kun kuulet takaasi laukauksia ja räjähdyksiä. "Voi saatana! Quake:n paskiaiset
toimivat todella nopeasti. Niiden on täytynyt kuulla tiedusteluverkkonsa kautta
operaatio Vastaiskusta ja ne päättivät iskeä heti."

Käännät jeeppisi välittömästi takaisin paluusuuntaa ja lähestyessäsi tukikohtaa
näet, että taistelu on jo käyty - me olemme hävinneet. Tämä tietää operaatio
Vastaiskun hautaamista, sillä tämä tukikohta oli ainoa jossa oli vielä jäljellä
tehokasta aseistusta ja koulutettuja sotilaita. Ellei sitten...

Koska paikka vielä vilisee Quake:n joukkoja, Slipgate-portin täytyy olla
jossakin tukikohdan uumenissa (niidenhän on palattava vielä kotiin samaa tietä
kuin tulivatkin). Portin kautta voisi olla mahdollista päästä Quake:n
ulottuvuuteen ja varmistaa, että kukaan ei enää koskaan käytä sitä.

Ajat jeepin tien sivuun ja kaivat lavalta metsästyshaulikkosi ja laatikollisen
panoksia. Pääset tukikohdan portille helposti, sillä siellä mellastavat joukot
eivät osaa odottaa ketään näin pian. Astut sisään...


2 Pelin asentaminen

Peliä ei voi pelata suoraan CD-ROM:lta, vaan se on ensin asennettava
kovalevylle.

	1. Laita Quake-CD Amigasi CD-ROM asemaan;
	2. avaa levyn sisältö Workbench:lle kaksoisnäpäyttämällä CD-ROM:n ikonia;
	3. käynnistä levyllä oleva asennusohjelma kaksoisnäpäyttämällä
	   "INSTALL_QUAKE"-ikonia; ja
	4. noudata asennuksen aikana tulevia ohjeita.

Kovalevylle luodaan hakemisto "Quake", joka sisältää pelin. Quake käynnistetään
kaksoisnäpäyttämällä kyseisessä hakemistossa olevaa "Quake"-ikonia.

HUOMAA!

  · Quake-CD sisältää pelin musiikit ja sen tulee olla CD-ROM asemassa pelin 
    aikana.
  · Quake toimii myös ilman CD:tä.


2.1 Käyttöohjeet

Löydät asennuksen jälkeen kovalevyllesi luodusta "Quake"-hakemistosta 10 
tekstitiedostoa:

README             - viimehetken tietoa Quake:stä
Order              - kuinka tilaat pelejä PXL/clickBOOM:lta
Help               - tekninen tuki ja virheiden raportointi
Console            - Quake:n konsolikomennot
QuakeParameters    - Quake:n käynnistysparametrit
Technical info     - Quake:n virittäminen (grafiikka, äänet, verkko...)
License info       - lyhyt yhteenveto käyttöoikeuksista
Commercial expl    - käyttöoikeussopimus
Registered License - selvitys rekisteröityneen käyttäjän käyttöoikeuksista
Translators        - Quake:n alkuperäiset kääntäjät


3 Tekninen tuki

PXL/clickBOOM antaa teknistä tukea vain rekisteröityneille käyttäjille.

Yhteystiedot:

  Sähköposti: support@pxlcomputers.com
  Kotisivut:  http://www.pxlcomputers.com
              http://www.clickboom.com
  Posti:      PXL/clickBOOM
              Box 696
              31 Adelaide St. East
              Toronto M5C 2K3
              Canada

Kun otat yhteyttä tekniseen tukeen, sisällytäthän viestiisi ainakin seuraavat 
asiat:

  1. Quake:n sarjanumero (rekisteröitymiskaavakkeessa)
  2. ongelman kuvaus
  3. kuvaus Amigastasi (laitteet ja ohjelmat)


4 Peli


4.1 Tavoitteet

Quake:ssä on kaksi perustavoitetta: elossa pysyminen ja tien etsiminen ulos
pelattavalta kentältä.


4.2 Vaikeustasot

Pelin vaikeustaso valitaan menemällä eteishuoneesta johonkin kolmesta lyhyestä
käytävästä. Käytävien päässä odottavat seuraavat vaikeustasot:

  Helppo     - pikkulapsille ja mummoille
  Vaikeahko  - suositeltava vaikeustaso
  Vaikea     - se ei pelaa joka pelkää
  (Helvetti) - tämän vaikeustason sisäänkäynti on piilotettu. Jos onnistut
               löytämään sisäänkäynnin sinua odottaa todellinen painajainen


4.3 Välitapahtumat

Vaikeustason valinnan jälkeen siirryt huoneeseen, josta on neljä eri
uloskäyntiä. Uloskäynnit johtavat eri sotilastukikohtiin (Dimension of the
Doomed, Realm of Black Magic, Netherworld tai The Elder World). Kussakin
tukikohdassa on Slipgate-portti, joka tuo sinut lopuksi takaisin
välitapahtumien valintaan.


4.4 Pelimaailmassa toimiminen

Pelaaja voi liikkua pelissä kävelemällä, juoksemalla ja uimalla. Hän voi hypätä,
kerätä tavaroita, ampua vihollisia ja käyttää pelissä olevia mekaanisia
laitteita kuten esimerkiksi ovia.


4.4.1 Kävely

Käveleminen tapahtuu joko kursorinohjaimilla (nuolinäppäimillä) tai hiirellä.

                                  (1) Kursori ylös tai hiiren keskimmäinen
               (1)                    painike
            Eteenpäin
                                  (2) Kursori vasemmalle tai hiiren siirtäminen
   Vasemmalle   +   Oikealle          vasemmalle
      (2)             (3)
                                  (3) Kursori oikealle tai hiiren siirtäminen
                                      oikealle


4.4.2 Hyppääminen

Hyppääminen tapahtuu painamalla välilyöntiä tai enteriä. Hahmo loikkaa
pitemmälle jos hyppy tapahtuu liikkeessä (liikkeen suuntaan) ja korkeammalle jos
hyppy tapahtuu liikuttaessa ylöspäin viettävää pintaa pitkin (liikkeen suuntaan).

Hypyn avulla on mahdollista päästä useimpiin muuten luoksepääsemättömiin
paikkoihin ja sitä voi myös käyttää taistelutilanteessa vihollisen
harhauttamiseen sekä hyökkäyksen väistämiseen.


4.4.3 Juokseminen

Juokseminen kaksinkertaistaa liikkumisnopeutesi. Juoksu tapahtuu pitämällä
shift-näppäintä pohjassa ja liikkumalla kuten kävellessä.


4.4.4 Uiminen

Voit kääntyä ja sukeltaa vedessä mihin suuntaan tahansa. Siirrä katseesi
haluttuun kohteeseen ja liiku eteenpäin. Pintaan pääset paitsi uimalla ylöspäin,
myös pitämällä hyppypainiketta (välilyönti tai enter) pohjassa.

Veden polkeminen tapahtuu hyppypainikkeella. Polkemalla ja liikkumalla
eteenpäin pystyt uimaan veden pinnalla. Rannalle nouseminen tapahtuu hyppäämällä
ylös vedestä.


4.4.5 Ampuminen

Käytössä oleva ase laukaistaan ctrl-näppäimellä tai painamalla vasenta hiiren
painiketta.


4.4.6 Mekanismien käyttäminen

Oven avaaminen tai painikkeen painaminen tapahtuu liikkumalla päin ovea tai
painiketta. Hissi lähtee liikkeelle kun siihen astutaan.

Kaikista ovista ei voi kulkea suoraan, vaan ne täytyy ensin avata. Ovi avataan
esimerkiksi painamalla jossakin kauempana olevaa painiketta (avaaminen voi
tapahtua myös jollakin muulla tavalla). Jotkin hissit on aktivoita samaan tapaan.


4.4.7 Tavaroiden poiminen

Maassa olevat tavarat poimitaan ohjaamalla pelihahmo niiden päälle. Jos hahmo ei
nouki esimerkiksi maassa olevaa ammuslaatikkoa se tarkoittaa sitä, että sinulla
on jo enimmäismäärä ammuksia.


4.5 Peliympäristö

Peliympäristöön kuuluvat mm. erilaiset katkaisimet, ovet ja hissit.


4.5.1 Painonapit

Painonapit toimivat koskettamalla. Jos nappi on selvästi erottuva ja
ulottumattomissasi, koskettamisen voi yrittää korvata ampumisella.


4.5.2 Lattialaatat

Lattialaatat toimivat painonappien tapaan, kun niiden päälle astutaan.


4.5.3 Ovet

Useimmat ovet avautuvat niitä lähestyttäessä. Jos ovi ei avaudu tarvitset
avaimen, sinun on painettava oikeaa nappia tai astuttava oikealle
lattialaatalle.


4.5.4 Salaovet

Salaovi avataan ampumalla sitä tai ellei ovi avaudu, painammalla piilotettua
painonappia tai astumalla piilotetulle lattialaatalle.


4.5.5 Hissit

Hissit liikkuvat tavallisesti ylös ja alas, mutta on olemassa myös
horisontaalisesti liikkuvia tasoja. Yleensä hissi lähtee liikkeelle kun sille
astutaan ja se palaa heti lähtöpaikalleen kun siltä poistutaan.

Jotkut hissit on käynnistettävä painamalla nappia tai astumalla oikealle
lattialaatalle.


4.5.6 Painontunnistimet ja liikkeenpaljastimet

Nämä pienet kojeet avaavat ovia, laukaisevat ansoja, varoittavat vihollisia jne.


4.5.7 Piilojen löytäminen

Piilopaikat ja salakammiot löytää helpoiten tarkkailemalla peliympäristöä.
Seinäkoristelu, valon kajastaminen seinänraosta, omituiset äänet tai mikä
tahansa silmiinpistävä voi olla merkki lähistöllä olevasta piilosta.


4.6 Viestit

Vähemmän tärkeät viestit tulevat näytön yläosaan ja tärkeät keskelle näyttöä.


4.7 Kentältä poistuminen

Jokaisella kentällä on joko Slipgate-portti tai selvästi erottuva holvikäytävä,
josta poistutaan seuraavaan kenttään. Mahdollinen haarniska, kaikki aseet ja
ammukset siirtyvät pelaajan mukana seuraavalle kentälle - lisävarusteet eivät.


4.8 Ulottuvuuden vaihtaminen

Kun yhden ulottuvuuden kaikki kentät on käyty läpi siirryt huoneeseen, josta
valitaan uusi välitapahtuma. Katso kappaletta "4.3 Välitapahtumat".

Edellisessä ulottuvuudessa olleet varusteet eivät siirry pelaajan mukana uuteen
ulottuvuuteen.


4.9 Aseet

Quake:ssä on kahdeksan erilaista asetta: kirves, haulikko, kaksipiippuinen haulikko,
naulapyssy, suuri naulapyssy, granaatinheitin, raketinheitin ja sähköase.

Ase vaihtuu automaattisesti seuraavaan ammusten loputtua. Koska granaatin- ja
rakentinheitin ovat molemmat erittäin tehokkaita aseita, ne eivät kuulu
automaattisesti vaihdettaviin aseisiin.


4.9.1 Kirves (Axe)

Pelaajan viimeinen toivo vihollisia vastaan ammusten loputtua.


4.9.2 Haulikko (Shotgun)

Jokakodin perusase.


4.9.3 Kaksipiippuinen haulikko (Double-barreled Shotgun)

Varsin tehokas ase, jolla on kuitenkin muutamia heikkouksia:

  · jokainen laukaus vie kaksinverroin enemmän ammuksia kuin haulikko,
  · aseella ampuminen on hidasta ja
  · haulit leviävät laajalle alueelle kauas ammuttaessa, jolloin kaukana olevat
    maalit eivät juuri kärsi vaurioita


4.9.4 Naulapyssy (Nailgun)

Kaksipiippuinen vempain joka naulaa viholliset tehokkaasti seinään - pysyvästi.


4.9.5 Suuri naulapyssy (Supernailgun)

Todellinen tykki! Ase sylkee neljän piipun voimin nauloja vihollista kohti
yhtäjaksoisena jonona. Voi sitä raukkaa joka ei ehdi väistää.

Plussat ja miinukset:

  ++ vihollinen kuin vihollinen tipahtaa kuin ankka
  -- syö ammuksia niin pirusti


4.9.6 Granaatinheitin (Grenade Launcher)

Granaatinheitin viskoo pieniä lahjapaketteja ilmaan, jotka kimmahtelevat
iloisesti osuessaan seiniin, kattoon tai lattiaan. Paketit avautuvat itsestään
tavoitettuaan lahjan saajan ja räjäyttävät iloisesti yllättyneen päivänsankarin
taivaan tuuliin. Jos lahjaa ei huoli kukaan, se osaa kätevästi tehdä itsemurhan
(ja toivottavasti myös joukkomurhan).


4.9.7 Raketinheitin (Rocket Launcher)

Granaattien tuhovoima tarkasti ja viiveettömästi kohteeseen.


4.9.8 Sähköase (Thunderbolt)

Kokeile ja ihastu!

VAROITUS!

Sähköaseen laukaiseminen veden alla aiheuttaa oikosulun, joka tyhjentää aseessa
olevista akuista kaiken varauksen veteen. Kaikki vedessä sillä hetkellä olevat
kuolevat välittömästi, pelaaja mukaan lukien.


4.10 Ammukset

Kaikki ammukset on pakkattu joko pieniin tai suuriin laatikoihin. Erilaisia
ammuksia on neljää eri tyyppiä.


4.10.1 Ammukset (Shells)

Pieni laatikko 20 ammusta ja suuri laatikko 40. Ammukset sopivat yksi- ja
kaksipiippuisiin haulikoihin.


4.10.2 Granaatit (Grenades)

Pieni laatikko 5 granaattia ja suuri laatikko 10. Granaatit sopivat
granaatin- ja raketinheittimeen.


4.10.3 Naulat (Nails)

Pieni laatikko 25 naulaa ja suuri 50. Naulat sopivat naulapyssyyn ja suureen
naulapyssyyn.


4.10.4 Akut (Cells)

Pieni akku 6 purkausta ja suuri 12. Akut sopivat sähköaseeseen.


4.11 Lisävarusteet

Haarniskaa lukuunottamatta kaikkien lisävarusteiden teho hiipuu vähitellen
itsestään pois.


4.11.1 Haarniskat (Armor)

Haarniskoita on kolmea eri tyyppiä: vihreää, keltaista ja punaista. Vihreä
haarniska antaa heikoimman suojan ja punainen vahvimman.


4.11.2 Bioasu (Biosuit)

Bioasu mahdollistaa veden alla hengittämisen ja liejussa uimisen. Se ei
kuitenkaan suojaa laavalta.


4.11.3 Lisäterveys (Megahealt)

Pelaaja kestää normaalitilassa sata osumaa. (Huomaa, että yksi osuma vihollisen
aseesta ei välttämättä tarkoita yhden kestävyyspisteen menetystä, sillä
tehokkaat aseet vaurioittavat jopa kymmenien osumien edestä.) Yksi
lisäterveyspakkaus kasvattaa osumakestävyyttä sadalla osumalla. Jos lisäterveys
kohottaa osumakestävyyden yli sadan osuman, kestävyys alkaa hiipua itsestään
vähitellen kunnes normaali sadan osuman taso on saavutettu.


4.11.4 Pentagrammi (Pentagram of Protection)

Muuttaa pelaajan väliaikaisesti haavoittumattomaksi.


4.11.5 Varjosormus (Ring of Shadows)

Muuttaa pelaajan väliaikaisesti lähes näkymättömäksi (vain silmät näkyvät).
Viholliset eivät havaitse sormuksen kantajaa, ellei tämä tee jotakin huomiota
herättävää.


4.11.6 Vahvistin (Quad Damage)

Kaikkien aseiden teho kasvaa hetkeksi nelinkertaiseksi.


4.12 Viholliset

Erilaisia vihollisia on kolmetoista.


4.12.1 Karju (Grunt)

Sarjamurhaaja ja typerys jonka aivojen mielihyväkeskukseen on istutettu sondi.
Aina kun Karju tappaa jonkun, mielihyväkeskusta ärsytetään jolloin hän saa
sanoin kuvaamatonta riemua tekosestaan.

Karjun tappaminen ei ole kovin vaikeaa, mutta sitäkin tuottoisampaa. Ne
nimittäin kantavat mukaaan haulikon ammuksia.


4.12.2 Ritari (Knight)

Säilykelihaa. Avaa purkki ja tarkista lihan laatu.


4.12.3 Raatokala (Rotfish)

Inhottava pieni otus, joka jakaa olosuhteiden pakosta ruokansa tasapuolisesti
lajitoveriensa kanssa.


4.12.4 Luihu (Scrag)

Lentää kuin perhonen, pistää kuin ampiainen ja on helvetin ruma. Pitää
väijymisestä.


4.12.5 Sekasikiö (Spawn)

Iloisesti pomppiva klöntti, jonka tappaminen on yhtä vaarallista kuin henkiin
jättäminenkin.


4.12.6 Hämmäjäinen (Vore)

Jos jostakin, niin tästä saa araknofobian. Varo Hämmäjäisen heittelemiä
energiapalloja.


4.12.7 Rottweileri (Rottweiler)

Koira:   Grrrr! Wuh! Wuh! Grrrr!
Pelaaja: Hyi, tuhma koira!
Pelaaja: Leiki kuollutta!
Ase:     Bang!
Koira:   Ouuii!
Pelaaja: Kuollut koira, paras koira!


4.12.8 Jyrä (Enforcer)

Astetta kovempi pala kuin Karju; raivokkaampi, voimakkaampi ja paremmin
varustettu.


4.12.9 Musta ritari (Death Knight)

Tällä säilykepurkilla on tapana avata mahasi ja tutkia sisälmyksiäsi.


4.12.10 Zombi (Zombie)

Elävää kuollutta ei voi tappaa, mutta voit aina räjäyttää sen vaarattomiksi
kilon palasiksi.


4.12.11 Ihmissyöjä (Ogre)

Mikä on pahempaa kuin 2.5 metrinen ihmissyöjä?
Tietysti moottorisahalla ja granaateilla aseistautunut 2.5 metrinen ihmissyöjä.


4.12.12 Paholainen (Fiend)

Orgaaninen sähkösaha, joka on täynnä tyrmäävää voimaa.


4.12.13 Lahtari (Shambler)

Jopa omat pelkäävät Lahtaria, joten valmistaudu ottamaan turpaan. Granaatit ja
raketit vain hieman kutittavat tätä miestä.


4.13 Peliympäristö

Pelissä on vesi-, lieju- ja laava-altaita, ansoja, teleportteja ja
räjähdysherkkiä säiliöitä.


4.13.1 Räjähteet

Joihinkin tukikohtiin on varastoitu radioaktiivisia jätteitä erikoissäiliöihin.
Jos säiliö saa osuman, se räjähtää tappaen ja haavoittaen.


4.13.2 Vesi

Vedessä uiminen on suhteellisen turvallista, kunhan muistaa käydä hengittämässä
pinnalla aika ajoin.


4.13.3 Lieju

Tämä lieju ei kaunista vaan tekee kipeää. Liejusta kannattaa pysytellä kaukana,
ellei "kauneuskylvylle" ole erityisen hyvää syytä.


4.13.4 Laava

Krematorio josta ei ole paluuta, ellet sitten ole todella nopea ja onnekas.


4.13.5 Ansat

Ansoja on montaa eri tyyppiä, mutta ne eivät ole kovin yleisiä. Esimerkiksi
väijyvät viholliset, seiniin upotetut naulatykit, seinäpuristimet ja
lattialuukut voidaan lukea ansoiksi.


4.13.6 Teleportit

Teleportit on helppo erottaa ulkonäön ja niiden tuottaman äänen perusteella.
Kukin portti on yhteydessä johonkin toiseen porttiin, joka toimii siirron
vastaanottaja.  Kun henkilö astuu yhtäällä porttiin, hänet siirretään
välittömästi toisaalle (määränpäänä olevaan teleporttiin).

HUOMAA!

Siirtyvä hahmo syrjäyttää aina määränpäässä olevan hahmon. Eli, jos siirryt 
paikkaan jossa on jo joku, oma hahmosi hajottaa (=tappaa) paikassa olleen 
hahmon.


4.14 Yleisimmät kysymykset

Vastaukset yleisimpiin kysymyksiin (englanniksi) löydät tiedostosta 
"qfaq20.txt".


5 Moninpeli

Quake on loistava peli yksinpelinä, mutta moninpelinä monin verroin parempi.
Moninpelissä useampi ihmispelaaja pelaa yhdessä tietokonetta vastaan, toisiaan
vastaan tai ryhmissä toisiaan vastaan.

Pelaajat voivat keskustella toistensa kanssa "sano"-toiminnon avulla. Viesti
lähetetään seuraavasti:

  1. paina näppäintä "T",
  2. kirjoita viesti (kehote tulee näytön yläreunaan) ja
  3. paina lopuksi "ENTER" (viesti lähtee vasta tämän jälkeen)


5.1 Yhteistoiminnallinen

Yhteistoiminnallisessa pelissä useampi ihmispelaaja pelaa tietokonetta vastaan,
samoin tavoittein kuin yksinpelissäkin.

Yhden pelaajan poistuttua Slipgate-portista kaikki muutkin poistuvat,
riippumatta siitä missä päin kenttää he olivat sillä hetkellä.


5.2 Kaikki kaikkia vastaan

Tässä moninpelissä kentällä on vain ihmispelaajia, jotka taistelevat toisiaan
vastaan.

Toisin kuin yksinpelissä, kentällä olevat varusteet eivät lopu koskaan. Poimitun
varusteen tilalle ilmestyy aina uusi samanlainen varuste vähän ajan kuluttua.

Pelaajan tapot ja itseaiheutetut kuolemat lasketaan seuraavasti:

  · kustakin tapetusta pelaajasta saa yhden tapon omalle tililleen
  · kukin itseaiheutettu kuolema vähentää yhden tapon omalta tappotililtä

Eniten tappoja kerännyt pelaaja voittaa.


5.3 Joukkuepelit

Joukkuepeli on kahden edellisen moninpelin yhdistelmä. Kukin joukkue valitsee
ensin itselleen tunnusvärin. Tämän jälkeen jokainen joukkueen jäsen (tai siihen
liittyvä pelaaja) muuttaa pelihahmon asusteen värit joukkueen väritykseen
sopivaksi.

Eniten tappoja kerännyt joukkue voittaa.

